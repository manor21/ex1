מצרכים:
750 גרם גבינה לבנה 9% "תנובה"
 
2 כפיות תמצית וניל
 
שני שליש כוס (130 גרם) סוכר
 
1 חפיסה אינסטנט פודינג בטעם וניל
 
225 גרם ממרח קקאו־אגוזים
 
1 מכל (250 מ"ל) שמנת להקצפה 32% או 38% מסדרת "השף הלבן"
 
חצי כוס חלב "תנובה"
 
200 גרם (28-24 יחידות) ביסקוויטים פתי־בר
 
שוקולד מגורר לעיטור
 
עוגת ביסקוויטים שוקו־וניל - אופן הכנה:

1. בקערה גדולה מערבלים יחד גבינה לבנה, תמצית וניל ו־חצי כוס סוכר לתערובת חלקה. מוסיפים את אבקת הפודינג, ומערבלים לתערובת אחידה.
2. מעבירים חצי מכמות קרם הגבינה לקערה שנייה, מוסיפים את ממרח הקקאו־אגוזים לאחת הקערות, ומערבלים היטב לתערובת אחידה.
3. מקציפים את השמנת עם שארית הסוכר לקצפת יציבה. מחלקים את הקצפת בין קערות הקרם, ומקפלים אותה במרית לתוך תערובות הגבינה.
4. יוצקים את החלב לצלחת עמוקה. טובלים חצי מכמות הביסקוויטים בחלב ומסדרים על תחתית תבנית מרובעת 24x24 ס"מ (או תבנית אחרת ששטחה דומה). לכל שכבה משתמשים בחצי מכמות קרם הווניל ובחצי מכמות קרם הקקאו־אגוזים: מניחים על הביסקוויטים כפות מתערובת הווניל ומתערובת הקקאו, לסירוגין. מיישרים ומערבבים קצת בקצה להב סכין, כדי ליצור דוגמת שיש. מכסים בשכבה נוספת של ביסקוויטים טבולים בחלב. מניחים שוב כפות משתי תערובות הגבינה, לסירוגין. מסלסלים את שני הקרמים אחד לתוך השני, ומטלטלים קצת את התבנית, כדי ליישר מעט את פני הקרם – לא לגמרי, כך ששפני העוגה יישארו גליים במקצת. 
5. מכסים היטב את התבנית ומקררים במשך 8 שעות לפחות, עדיף במשך לילה, כדי להניח לעוגה להתייצב. מעטרים בשוקולד מגורר.
אם אהבתם את המתכון הזה, בוודאי תאהבו את המתכון לעוגת הביסקוויטים הזאת